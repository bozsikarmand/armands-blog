---
author: bozsikarmand
comments: true
date: 2015-09-09 15:34:33+00:00
layout: post
link: https://blog.bozsikarmand.hu/2015/09/09/microsoft-a-kalozverziot-hasznalok-is-ingyen-frissithetnek-windows-10-re/
slug: microsoft-a-kalozverziot-hasznalok-is-ingyen-frissithetnek-windows-10-re
title: 'Microsoft: A kalózverziót használók is ingyen frissíthetnek Windows 10-re'
wordpress_id: 233
categories:
- Hungarian
---

## Úgy tűnik nem tréfálnak az új Windows kapcsán.


A kalóz szoftverek használata elleni harcban a Microsoft egy igen merész, történelmi jelentőségű lépésre szánja el magát a Windows 10-zel. Terry Myerson a Microsoft egyik alkalmazottja azt nyilatkozta, hogy minden ügyfelük – függetlenül attól, hogy eredeti vagy esetleg illegális forrásból származó példányt futtat – jogosult lesz a Windows 10-re való ingyenes frissítésre.

A cég döntése nyilvánvalóan a kínai és egyéb távol keleti piacok illegálisszoftver-használatának visszaszorítása érdekében történt, álljon itt példaként megint csak Kína, ahol a számítógépek kétharmadán kalóz szoftverek futnak. A Reutersnek Myerson a következőt nyilatkozta:


<blockquote>Minden támogatott PC frissíthető lesz, a rajta futó szoftver jogállásától függetlenül.</blockquote>


A vállalat ettől a lépéstől azt reméli, hogy sikerül újból a helyes irányba terelnie a kínai Windows felhasználók millióit.

A redmondi szoftvergyártó most először tér el jelentősen az eddig alkalmazott üzleti modelltől, hisz eddig ilyen széleskörű ingyenességre nem volt példa, de úgy tűnik a Windows 10-zel ez is megváltozik. Azt is bejelentették, - korábbi hírünkből kiderül – hogy a Microsoft új rendszere a vártnál korábban - már ezen a nyáron, 190 országban - debütál.

A Lenovo is bejelentette, hogy amint elérhető lesz a Windows 10-re való frissítés lehetősége, a cég termékeit használó ügyfelek is megkapják majd az új szoftvert, emellett pedig a kínai gyártó első Windows Phone platformra épülő telefonja is várható.

Végezetül: A Microsoft aláírt egy megállapodást Kína egyik legnagyobb, közösségi médiával foglalkozó cégével, a Tencenttel. A megállapodás szerint a Tencent olyan népszerű játékokkal fogja bővíteni a Windows Store kínálatát, mint amilyen például a League of Legends. Illetve elmondák azt is, hogy hamarosan egy frissítés is érkezik az említett játékhoz, mely kompatibilissé teszi a Windows következő verziójával.

__Source:__ [Windows Central](http://www.windowscentral.com/you-can-upgrade-windows-10-free-even-if-youre-using-pirated-version-windows)