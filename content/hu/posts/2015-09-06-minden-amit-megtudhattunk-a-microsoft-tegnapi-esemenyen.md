---
author: bozsikarmand
comments: true
date: 2015-09-06 08:12:23+00:00
layout: post
link: https://blog.bozsikarmand.hu/2015/09/06/minden-amit-megtudhattunk-a-microsoft-tegnapi-esemenyen/
slug: minden-amit-megtudhattunk-a-microsoft-tegnapi-esemenyen
title: Minden amit megtudhattunk a Microsoft tegnapi eseményén
wordpress_id: 173
categories:
- Hungarian
---

A lepel ugyan lehullt, az érdeklődők izgatottsága viszont kicsit sem csökkent – és úgy tűnik, jó ideig nem is fog. A Microsoft által megrendezett „Windows 10: The next chapter” névre hallgató esemény, amely Redmondban került megrendezésre, nem okozott csalódást. Az eseményt megelőzően csak találgathattunk az érinteni kívánt témákat illetően, aztán végül olyan dolgokat is bemutattak, amelyekre mi magunk sem számítottunk.

Sok befogadásra váró új információ kápráztatta a jelenlévőket, de voltak olyan részei az előadásnak, amelyek magasan a többi fölött álltak újszerűségük okán. Sokat megtudhattunk a Windows 10-ről, mint platformról, a jövőről, és sok új és érdekes hardvert is láthattunk.

Most pedig következzék 10 dolog, amit megtudhattunk „a következő fejezetből”


## A Windows 10-re való frissítés ingyenes lesz


A megjelenést követően a cég egy évig ingyenesen biztosítja a Windows 10-re való frissítés lehetőségét. Most azt gondolhatjátok, hogy csak Windows 8.1 tulajdonosoknak, de nem! Ehelyett a Microsoft a Windows 7 tulajdonosoknak is felajánlja a lehetőséget, így összességében megteremtve a lehetőséget arra, hogy Windows 10 futhasson minden eszközödön (a PC-től a telefonig) frissítési díj megfizetése nélkül.

S ezzel együtt a támogatás sem szűnik meg. A Microsoft ígéretet tett arra, hogy frissítések mindaddig érkeznek majd, míg támogatott az eszközöd.


## Cortana az asztali felhasználók szolgálatában


Mint ahogy azt már láthattuk – igaz nagyon kezdetleges formában – néhány kiszivárgásnak köszönhetően, a cég digitális személyi asszisztense PC-n is tiszteletét teszi. Mindez eddig csak találgatások hosszú sora volt, mely pletykaként kezelendő ugyebár, viszont az eseményen végre hivatalos álláspontot hallhattunk, egy technikai demonstrációval egybekötve, melyben kiderült, hogy új, asztali felhasználók számára hasznos funkciókkal is bővül majd repertoárja, úgy, mint:



	
  * Keresés helyi lemezeken, OneDriveban, és vállalati OneDriveban.

	
  * Keresés fényképek közt, szűrők segítségével. ("Show me photos from December")

	
  * Felhasználói szokások feltérképezése és elraktározása a pontosabb keresési eredmények érdekében (természetesen kontrollálható módon)

	
  * Alkalmazásnevek értelmezése a helyi eszközön, illetve tartalomkeresés az Áruházban a megadott kifejezés kulcsszavai alapján.

	
  * E-mailek diktálása és küldése oly módon, ahogy azt már Windows Phone-ban megszokhattuk SMS küldés során.


A Cortana a start gomb mellett foglal majd helyet a könnyű kezelhetőség érdekében, és azt igérik, minden darabja olyan lesz melyre mindig is vágytunk, és amit öröm lesz használni.


## Megtudtuk (körülbelül) hogy fog festeni a Windows 10 telefonokon


Noha ez a része a bemutatónak sokaknak csalódást okozhatott – mivel nem láthattunk olyan sokat – mégis van jó oldala: Most először láthattuk meg, miként fog mutatni a rendszer telefonokon. Ugyanakkor azt is megtudtuk, hogy Windows 10-nek fogják hívni itt is, az eddigi Windows Mobile vagy Phone 10 híresztelésekkel ellentétben

Láthattuk a Kezdőképernyőt, a fekete vagy fehér színséma megváltoztatható, háttérképet is beállíthatunk majd, akár csak Windows 8.1-en vagy Xbox One-on.

Új Műveleti központot is kaptunk, mely a PC-vel szinkronban van beállítások terén. Ezen kívül dinamikusan bővíthető gyorsbeállító gombokat kapunk, az eddigi fix darabszámú tovább bővíthető lesz. Új funkciót kap a billentyűzet is: Átmértethető lesz az igényeknek és képernyő nagyságának megfelelően. Továbbá az üzenetküldést érintő változások érhetők tetten többek közt.

A telefonok számára is elérhető lesz egy technikai előzetes február során (vagy kicsit jobban körülhatárolva: „Mikor a Seahawk megnyeri a Super Bowl-t”).


## Az univerzális alkalmazások bemutatkozása


A Windows 10 egyik legnagyobb dobása az univerzális alkalmazások támogatása, mely azt jelenti, hogy egy alkalmazás képes futni az összes megcélzott platformon (legyen az Xbox One, PC, táblagép vagy telefon), az aktuális kijelző méretéhez igazodva.

Betekintést nyerhettünk ezen alkalmazások korai fejlesztési stádiumába, így megismerhettük az Outlook applikációt és a vadonatúj Fotók alkalmazást.

Az Outlook a Word megjelenítésért felelős motorját kapta meg, illetve gesztusvezérlésre is fel van készítve csak úgy, mint a naptárban való – esemény specifikus - színes jelölések alkalmazására. Az új Fotók alkalmazás beépített automata szerkesztő funkcióval rendelkezik (a képminőség javítása érdekében) és elég intelligens ahhoz, hogy segítsen a fotóid közt kialakult káosz rendezésében. Képes kombinálni a helyi fotóidat az OneDrive-ban találhatóakkal, és így kiszűrheti a duplikátumokat. A PC és telefon közti szinkronizáció ugyancsak megoldott a OneDrive integráció segítségével.

Ezek mellett új Kapcsolatok, Térképek és Zene alkalmazást is fogunk kapni. A Zene alkalmazás a jövőben lehetővé fogja tenni a OneDrive-ban található zenék továbbítását más eszközökre, míg a Térképek alkalmazás Cortana integrációval bővül. A Kapcsolatok alkalmazás családtagjaid és barátaid egy helyre gyűjti össze, így akár azonnal Skype hívásokat is intézhetsz irányukba az egységességnek köszönhetően.


## Az érintésvezérelt eszközök felületéhez optimalizált Office végre valósággá vált


A Windows Phone és Windows 8.1 használók jogosan érezhettek csalódottságot az érintésvezérelt Office hiánya miatt. Láthattuk a Word és a PowerPoint korai változatait működés közben, és amit rögtön észrevettünk: a jelenlegihez képest teljes dizájn- és koncepcióváltáson esett át a szoftver.

Jó hír továbbá az is, hogy az áttünések a PowerPointban ezentúl hardveresen gyorsítottak. Miracast támogatást és vezeték nélküli nyomtatás lehetőséget is kapunk csakúgy, mint az új dokumentum elrendezési lehetőséget, a „reflow”-t, mely kisméretű kijelzőknél hasznos, de e változások ellenére is a jól megszokott felület köszön vissza ránk alapjaiban.


## „Project Spartan”: A Windows 10 új böngészője


Anélkül, hogy a projekt valódi nevére fény derült volna, a szoftveróriás bemutatta legújabb böngészőjét, mely a Windows 10-ben debütál, azaz a Project Spartan-t. A korábbi Internet Explorer verziókhoz képest teljesen új felhasználói élmény és –felület tárul elénk. Új a rendermotor, és Cortana támogatást is kapott az új üdvöske.

Új funkciók megjelenésére is felfigyelhettünk, úgy, mint az új és lenyűgözően kivitelezett olvasó mód, mely PDF támogatással is rendelkezik. Ezen kívül egy jegyzetelő módot is kaptunk, melynek segítségével weboldalak képét merevíthetjük ki, és az így kapott állapotra jegyzetelhetünk, majd ezt megoszthatjuk barátainkkal vagy elmenthetjük OneNote-ba. A Cortana a címsorba kerül beépítésre, és a keresési eredményeket a böngészőablak melletti sávban fogja megjeleníteni.


## A Windows 10-en való játék - az XBOX erejével


Xbox és Windows 10. Ez már magában elég arra, hogy a szenvedélyes játékrajongókat izgalomba hozza, de így, hogy már előre tudható volt a tény, miszerint Phil Spencer az Xbox részleg képviseletében fog szólni, az izgalom már az esemény előtt a tetőfokára hágott. Először egy új Windows 10-es Xbox app eljöveteléről értesültünk, mellyel nem csak a játék közbeni felvétel funkció vezérelhető PC-n, hanem az Xbox Live közösségi szolgáltatásai is, ugyanakkor a PC és Xbox játékosok közti határ eltörlését is szolgálja a program.

A Fable Legends PC-re és Xbox One-ra is megjelenik ebben az évben, és lehetőséget teremt a két tábor közti közös és zavartalan játékra. A Game DVR számítógépen is úgy fog működni akárcsak One-on, így lehetővé téve a játék utolsó 30 másodpercének rögzítését és OneDrive-on való megosztását. Ó, és Steames játékokkal is fog működni. Ez igen!

Majd egy új szolgáltatás bemutatása következett: Játéktovábbítás Xbox One-ról asztali számítógépekre és táblagépekre. Ó, igen. Ez azt is jelenti, hogy a Surface Pro 3 masinádat nyugodtan magaddal viheted a fürdőszobába, hogy Halo 5-öt játssz egyéb teendőid alatt. Ezt nevezem igazán hihetetlennek!


## A Windows 10 az Xbox One számára is elhozza az univerzális alkalmazásokat


Nem, nem az Office-t. Nem fogsz tudni táblázatokat kezelni a konzolodon, de ez a lépés megnyitja az újonnan érkező fejlesztők előtt az utat új alkalmazások létrehozásához. A játék marad továbbra is a középpontban, ahogyan azt elvárnánk, mindenesetre az, hogy egy alkalmazás minden támogatott eszközön képes futni a jövőben, új lehetőségek megjelenését tartogatja magában.

Például találkoztál már biztos olyan alkalmazással, amelyet szívesebben használtál volna egy nagyképernyős TV-n kisebb monitor helyett, most már ez sem probléma többé. Többet tudhatunk meg erről a márciusi Game Developers Conference-n. Figyelemmel fogjuk kísérni.


## A Surface Hub egy hatalmas, 4K felbontású Windows 10-es tábla


A Surface Hub-ot táblagépnek hívni eléggé bagatell dolog. Mi is ez valójában? Egy 213 cm képátlójú 4K felbontású Windows 10-es eszköz, mely a vállalati felhasználókat veszi célba. Amellett, hogy ez egy teljes értékű, Windows 10-et futtató eszköz, található rajta temérdek érzékelő, NFC, kamerák és mikrofonok. A tartalommegosztás vezetékes és vezeték nélküli eszközről sem jelent problémát.

Ezt a technológiát nem „Átlag Józsi”-nak szánják. Ez nem von le az élvezeti értékből, de olcsó sem lesz éppenséggel. Bár a cég nem közölte az árat, ebben a méretkategóriában egy 4K TV jó pár ezer dollár.


## A HoloLens egy fejen viselhető Windows 10-es számítógép


Egy telejesen váratlan bejelentésben a cég bemutatta a HoloLens-t, fely egy kiterjesztett valóságot szimuláló eszköz, mely a Windows 10 holografikus verzióját futtatja. Ha megkérdeztél volna bárkit az esemény előtt, hogy mire számít, mit fog látni, gyanítom senkinek még csak eszébe sem jutott volna ez. A Microsoftnál ezt az eszközt teljes titokban fejlesztették, és sikerült elérni, hogy egyszer se szivárogjon ki a projektről információ.

Félelmetesen erős lehet a szerkezet annak tekintetében, hogy mennyi adatot kell feldolgoznia egy időben, és mindez a Windows 10-et új magasságokba, egy teljesen más dimenzióba helyezi. Az eszköz feltehetőleg „a Windows 10-korszak alatt” fog megjelenni, bármit is jelentsen ez. Egyet biztosan tudunk: Ezzel a szerkezettel képes leszel járni a Marson, vagy ha úgy tartja kedved Minecraft építményeid belsejébe is ellátogathatsz. Minderre a „fenomenális” jelző már nem elég.

_A számítástechnika jövője elkezdődött._

__Source:__ [Windows Central](http://www.windowscentral.com/10-things-we-learned-about-next-chapter-windows-10)