---
author: bozsikarmand
comments: true
date: 2015-09-09 15:30:36+00:00
layout: post
link: https://blog.bozsikarmand.hu/2015/09/09/a-cortana-erkezik-ios-re-es-androidra-is/
slug: a-cortana-erkezik-ios-re-es-androidra-is
title: A Cortana érkezik iOS-re és Androidra is
wordpress_id: 228
categories:
- Hungarian
---

A Microsoft azt tervezi, hogy elérhetővé teszi a Cortana-t az iOS és Android felhasználók számára is, egy letölthető alkalmazás formájában. Míg korábban csak feltételeztük a digitális asszisztens konkurens platformokon való megjelenését, mára ez úgy tűnik valós lehetőséggé vált – legalábbis a Reuters értesülései szerint. A Microsoft jelenleg a Cortana Windows 10-be építésével van elfoglalva, s mindez egy még szélesebb körű integrációt vetít előre, amelyből a más platformokat használókat sem kívánják kihagyni.

A Reuters-nél egy interjúban Eric Horvitz-t a Microsoft kutatásért felelős részlegének ügyvezető igazgatóját kérdezték, s mint kiderült, a cég ebben az évben szélesebb kör számára is elérhetővé kívánja tenni a digitális asszisztens szolgáltatást. “Az emailek felolvasását és értelmezését végző funkció tesztre bocsátása lesz a Cortana életciklusában a következő nagy mérföldkő, s ezt valamikor az őszi időszakban kívánjuk meglépni.” – nyilatkozta Horvitz.


## A szoftveróriás a Cortana egy fejlettebb verzióját tervezi


A redmondi szoftvercég jelenleg a Cortana egy sokkal fejlettebb verzióján dolgozik (Einstein kódnév alatt), mely információit mesterséges intelligenciára támaszkodva szerzi majd be. (megj.: Hello Skynet!) Ugyan sok dolgot még nem tudunk az új projektről, s a Reuters információi sem igazán sokatmondóak, de az mindenesetre világosan kiderül, hogy ezzel a fejlesztéssel Cortana lexikális tudásának bővítése mellett a nagyobb fokú feladatautomatizálás is szerepet kapott.

A redmondi óriás iOS és Android felé való nyitása nem olyan meglepő, hisz korábban is voltak már rá utalások, hogy a Windows Phone legjobb szolgáltatásait a rivális platformok használói is meg fogják kapni. Mindettől saját platformjuk alkalmazásainak és szolgáltatásainak minőségi javulását várják. Addig, amíg a Cortana csak a Windows Phone – és hamarosan a Windows 10 – kiváltsága, a relatív kevés felhasználó, aki használja, nem nyújthat annyi visszajelzést, mint más platformok felhasználói együttvéve. Az exkluzivitás a vállalat hosszú távú terveit sem segítené, illetve a szolgáltatás nem juthatna el oly sok okostelefon tulajdonoshoz, és táblagép felhasználóhoz sem.

A Microsoftnál ezzel tulajdonképpen – az új szemléletnek köszönhetően – bejött a papírforma a minden platformot átölelő, egységes szolgáltatáskép tekintetében.

__Source:__ [The Verge](http://www.theverge.com/2015/3/13/8207361/microsoft-cortana-ios-android)