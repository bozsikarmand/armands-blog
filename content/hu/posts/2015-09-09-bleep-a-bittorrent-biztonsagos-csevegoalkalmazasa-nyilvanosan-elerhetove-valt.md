---
author: bozsikarmand
comments: true
date: 2015-09-09 18:06:11+00:00
layout: post
link: https://blog.bozsikarmand.hu/2015/09/09/bleep-a-bittorrent-biztonsagos-csevegoalkalmazasa-nyilvanosan-elerhetove-valt/
slug: bleep-a-bittorrent-biztonsagos-csevegoalkalmazasa-nyilvanosan-elerhetove-valt
title: Bleep - a BitTorrent biztonságos csevegőalkalmazása nyilvánosan elérhetővé
  vált
wordpress_id: 279
categories:
- Hungarian
---



A BitTorrent Inc. bejelentette, hogy a mai nappal kezdődően a Bleep névre hallgató, biztonságos üzenetküldést lehetővé tevő alkalmazás elhagyta az alfa státuszt, így számos platformon nyilvánosan is hozzáférhetővé vált, beleértve a Windowst futtató PC-ket is.

A Bleep – melynek alfa verziója tavaly szeptemberben látott napvilágot – egy üzenetküldő applikáció mely a személyes adatok és információk védelme érdekében mellőzi a manapság oly divatos felhőszolgáltatások használatát a kommunikáció során, ehelyett a feladó és a címzett közt direkt módon történik a párbeszéd, úgy hogy annak tartalmát harmadik fél semmiképp se ismerhesse meg.

A nyilvános verzió megjelenésével egy fontos újítás érkezett az alkalmazásba, mely a Snapchat felhasználóinak már ismerős lehet: az olvasás után törlődő üzenetek küldésének lehetősége.

Amennyiben nem ismered a Bleep működését, úgy el kell mondanunk, hogy alapvetően két módon használhatod a programot. Az első az e-mail címeddel való regisztrációt jelenti, míg a második a teljes inkognitó lehetőségével ruház fel. Ekkor kapsz egy privát kulcsot, melyet másokkal QR kód formájában oszthatsz meg. Innentől kezdve a kulcsoddal rendelkező embereknek olyan titkosított üzeneteket küldhetsz, melyek csak és kizárólag a saját készülékeden kerülnek eltárolásra.

Természetesen a mai nap legnagyobb híre az előbb már említett – whisper kódnévre hallgató – azonnal törlődő üzenetek küldésének lehetősége. Tegyük fel, hogy van egy olyan üzeneted vagy képed, ami igazán magánjellegű, de te mégis meg szeretnéd osztani valakivel. Ekkor a küldés módjaként választhatod az alkalmazás whisper funkcióját is. Az így küldött tartalmak 25 másodpercen belül eltűnnek a (küldő) készülékről. Amennyiben amiatt aggódsz, hogy a küldött képeken maradhatnak olyan publikus információk, melyek alapján könnyedén beazonosítható marad a küldő személye, megnyugtató lesz válaszunk. A BitTorrentnél megkeresésünkre azt válaszolták, hogy az applikáció minden személyes adatot elrejt, így lehetetlenné téve a feladó valódi kilétének megállapítását.

Sajnos jelenleg nincs az alkalmazásból Windows Phone verzió. Azonban ha fontos számodra személyes adataid védelme a beszélgetések során, akkor biztos szívesen kipróbálnád a Bleep-et. Az alábbi gombra kattintva ezt meg is teheted.

<a href="http://www.bleep.pm/" title="bleep" target="_blank">A Bleep letöltése Windowsra</a>

__Source:__ [Windows Central](http://www.windowscentral.com/bittorrents-secure-messenger-bleep-gets-public-release-and-adds-ephemeral-messaging)
